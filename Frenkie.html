<!DOCTYPE html>
<html>
<head>
<title>Frenkie de Jong</title>
</head>
<body>
<h1>Frenkie de Jong</h1>

<h2>Biografie</h2>
<p>In januari 2019 tekende De Jong een contract bij FC Barcelona, dat zou ingaan op 1 juli 2019. Hij werd daarmee de twintigste Nederlandse speler bij de club ooit. FC Barcelona betaalde 75 miljoen euro voor De Jong, wat zou kunnen oplopen tot een bedrag van 86 miljoen euro door eventuele bonussen. Hiermee werd hij de duurste vanuit de Eredivisie getransfereerde speler ooit, en – indien alle bonussen geactiveerd zouden worden – ongeveer even duur als de duurste Nederlandse voetballer ooit, Virgil van Dijk. Ajax moest van de transfersom ruim 8,5 miljoen afstaan aan Willem II en 5 miljoen aan RKC in verband met doorverkooppercentage en solidariteitsbijdrage.De Jong debuteerde op 16 augustus 2019 tijdens het openingsweekend van de Spaanse competitie voor FC Barcelona. Coach Ernesto Valverde gaf hem een basisplaats centraal op het middenveld tijdens een met 1-0 verloren uitwedstrijd in de Primera División tegen Athletic Bilbao. Daarna speelde hij enkele wedstrijden als linkermiddenvelder. Op 14 september 2019 maakte de Jong in de wedstrijd tegen Valencia zijn eerste officiële doelpunt in dienst van FC Barcelona. Als verdedigende middenvelder Sergio Busquets niet is opgesteld in het elftal, speelt De Jong doorgaans op zijn positie. Als Busquets wel speelt, speelt De Jong links of rechts op het middenveld. De Jong heeft dus geen vaste positie in het elftal. Eind oktober geeft Valverde aan dat De Jong veel toevoegt aan het spel van Barcelona, en daardoor op dat moment al een heel belangrijke speler is, terwijl hij waarschijnlijk nog beter kan worden. In oktober maakt France Football bekend dat De Jong behoort tot de 30 spelers die zijn genomineerd voor de Ballon d'Or. Hij eindigt op positie 11. In december plaatst The Guardian De Jong op positie 10 in de lijst van 100 beste mannelijke voetballers in de wereld, waarop hij een jaar eerder nummer 92 was. De Jong stelt zichzelf tot doel om meer doelpunten te maken en assists te geven, en stelt: de échte wil om te scoren, moet ik nog krijgen.</p>
</body>
</html>
